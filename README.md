# granoste

Informasjon om bruk av hytta, Grånøste.

## Om Parafinlamper

Veken som er i lampen, er ikke der for å brenne selv, men for å trekke opp oljen, som altså må være til stede, for at denne skal komme opp til flammen, bli oppvarmet, og brenne. Parafinolje er fint fordi det ikke brenner med mindre det blir varmet opp. Så den er ikke noe særlig farlig. Parafinlamper brenner med høyere temperatur og lager en god del mer lys enn stearinlys. Hvis lampen går tom for olje eller får så lav oljestand at veken tørker, brenner veken. Da blir den kortere, og når man siden fyller på med olje må man stille veken enda høyere opp for å få samme størrelse på flammen. Det går fint én gang, men det går ikke i lengden. Etter hvert får man ikke skrudd mer. Og i tillegg, når veken blir skrudd såpass mye oppover slutter den å stikke ned i oljen. Da trekker den jo ikke opp olje selv om det skulle være litt mer igjen.

Ellers bør man vite hvordan lampen tennes. Det gjøres ved at man løfter av glasset, og tenner på på veken med en fyrstikk. Ikke noe vanskelig. Noen lamper er annerledes slik at glasset ikke løftes av, men i stedet løftes opp ved hjelp av en spak. Når det gjelder slukking er dette lett – bare blås forsiktig ned i lampen fra toppen av glasset.

For mer lys kan veken skrus oppover. Da blir flammen større. Men om veken skrus veldig mye opp blir flammen så stor at den fyller glasset, og da kommer det masse svart sot ut av lampen. Det er ikke noe bra, naturligvis. Men det skal endel til. Men, flammen blir gjerne litt større en stund etter man har tent lampen. Derfor bør lampen i begynnelsen settes på en noenlunde lav flamme.

Lampene brenner tomme ganske fort, i løpet av noen timer eller et par dager, så det er lurt å se på, eller riste på lampen for å kjenne hvor mye olje som er igjen. Er det lite igjen bør man fylle på. Finn olje i flasker på hylla, eller kjøp mer.

Det er sikkert andre som vet mer; dere må gjerne bidra.
